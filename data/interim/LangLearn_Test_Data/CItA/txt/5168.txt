Era serio, silenzioso, ordinato, preciso, stava tutto sulle sue. Pensieroso, immobile, intelligente. Attento, qualche volta incantato. Non era il mio tipo quel carattere riservato. Lo vedevo lì, seduto accanto a Gaetano, forse con un po' di paura, il primo giorno di scuola. Tra loro si capivano, c'era una certa intesa. Erano seri ma contenti di stare insieme. Gaetano era un tipo più spavaldo, più aperto e non capivo come quei due ragazzi riuscissero ad essere amici. Li vedevo proprio come il giorno e la notte, l'inverno e l'estate.
Devo ammettere che mi stava antipatico quel tipo lì: non parlava, non sorrideva, sembrava svogliato ma a scuola era bravissimo! Non lo sopportavo e non so veramente spiegarmi il perché...
L'anno scorso, però, ci hanno messi al banco insieme e pensavo che fosse il peggior compagno di banco della storia. 
Mi sbagliavo.  Si , mi sbagliavo di grosso! Come ho fatto a giudicare il libro dalla copertina?! Avevo bisogno di conoscerlo e così è stato. Si è rivelato simpatico e gentile.
La vera “svolta” però è avvenuta quest'anno. La professoressa legge: Matteo e Alice e sinceramente ero indifferente: mi ricordavo della sua simpatia, ma non particolarmente. Dovevo stare al banco insieme a lui. Dopo la prima ora passata insieme mi sono accorta del “vero” Matteo: simpatico, altruista, generoso, allegro, gentile. Ho capito perché è il migliore amico di Gaetano.
Scherzavamo moltissimo, ridevamo: avrei voluto conoscerlo meglio prima.
Sei settimane passate insieme sono veramente volate e mi è dispiaciuto molto dover cambiare banco. 
Matteo ora è uno dei miei più cari amici.
Ho imparato a non giudicare più nessuno avendolo appena conosciuto perché forse, come lui, si potrebbe rivelare una persona speciale.
