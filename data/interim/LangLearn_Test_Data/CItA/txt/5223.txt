Per il lavoro di mio padre con la mia famiglia ci siamo trasferiti da un mese negli USA, a Detroit. Mi è dispiaciuto molto dover lasciare l'Italia, ma l'abbiamo dovuto fare, e mi posso anche considerare fortunato: almeno sto in un posto dove posso comunicare, anche se non in maniera eccellente. Lentamente dovrò conoscere molto bene l'inglese, e riuscire a parlarlo con un accento americano, o almeno britannico, invece che col mio "accento italiano" che già rende difficile ai miei nuovi compagni   ciò che dico.
A proposito, ora parlerò della scuola. Avendo più propensione a capire l'inglese scritto che parlato, a lezione devo, almeno per ora, guardare il libro e leggere ciò che ci trovo. Gli eventuali approfondimenti che l'insegnante può fare solitamente non li riesco a capire, soprattutto in materie per le quali serve un linguaggio specifico che non conosco in inglese. Il problema peggiore è con la storia americana della quale ho dovuto studiare il programma di due anni in poco tempo. Inoltre, mi dà particolare fastidio il fatto di dover studiare la storia, parzialmente censurata, di un paese che personalmente detesto per alcune azioni politiche che ha fatto e che sta continuando a fare; ma direi che non sia il caso di mettere in questo racconto un discorso anti-americano.
Con i compagni il rapporto è normale. Con "rapporto normale" intendo che non ci parliamo se non in caso di necessità; per me è più per timidezza che per altro, ma non credo che ci sia qualche problema a non socializzare. Potremo tornare in Italia fra quattro o cinque anni, e questo lo spero molto: io, infatti, non mi affeziono alle patrie ma ai territori. Ed anche se non tornassimo, che cosa mi cambierebbe a non avere amici, più o meno com'era in Italia? Niente.
E devo anche iniziare a conoscere la zona di Detroit dove abitiamo, assieme ai nomi delle vie, per evitare, come in Italia, di conoscere i posti ma non i loro nomi. Di tanto in tanto, andiamo in altre città americane per conoscerle, dato che io non sono mai stato negli Stati Uniti prima d'ora, e l'America non è nemmeno una meta abituale dei miei genitori. Ma questi posti non mi interessano. Credo che la lontananza dall'Italia mi faccia stare con un umore peggiore al mio cattivo umore abituale. Per cui vivo con la speranza di tornare in Italia prima di un lustro magari anche subito. Ma temo proprio che i miei pensieri siano solamente false speranze.
E, anche sapendo questo, ho voglia di costruire amicizie ed interessi qui negli USA. Non ce la faccio, sono rimasto troppo affezionato all'Italia. In alcuni momenti penso di smettere di "nostalgicare", e di riprendere l'interesse alle novità che ho avuto in Italia, e magari di tentare di socializzare meglio che in Italia, ma tutti i miei tentativi sono falliti. Mi capita sempre più spesso di pensare che dal giorno dopo tutto potrebbe andare meglio, anche se poi sinora non è ancora accaduto. Ma chi lo sa, magari un giorno, spero presto, riuscirò ad abbattere questo muro.
Ed ogni volta che penso di superare la barricata, come nel brano dei Pink Floyd, credo (e spero) che io stia riuscendo a provocare un altro buco nel muro. Ed in questo modo spero di riuscire a provocare un cambiamento in me.
