La mia storia da straniera, iniziò alla tenera età di 5 anni, quando per la prima volta misi il piede in Italia, appena scesa a un aereo. Un aereo che mi ha cambiato totalmente la vita. All'inizio delle elementari era un incubo. Non capire ciò che ti dicono è terrificante, guardi fisso negli occhi dell'interlocutore e fai la faccia da nullacapente. Le prime due settimane dicevo appena qualche parolina elementare, come "ciao" o "come stai?" e spesso ricorrevo a parole ridicole non esistenti, basandomi sulle mie poche conoscenze di lingua italiana. Il problema principale non era solo la comunicazione; era difficile ambientarmi cosi d'improvviso in un nuovo paese; nuovi compagni, nuovi amici... in due parole per me era un luogo di mistero e insicurezza la scuola. Dopo qualche mese ero riuscita a inserirmi nella comunità, ma rimaneva comunque il problema della nostalgia, presente anche tutt'ora, purtroppo. Non ne posso fare a meno; per quanto sia scombussolata la Bulgaria, è pur sempre il mio paese di nascita, e il luogo in cui vivono le persone a me care. Talvolta, vi erano anche delle persone che si prendevano gioco del mio nome, mi dava tanto fastidio che dovevo ricorrere a un linguaggio rozzo e offensivo. Ma alle medie, ho imparato che non bisogna prendersela, ma ignorare, ignorare e ignorare. Oggi, mi trovo bene in Italia, e con l'italiano me la cavo bene, non posso fare altro che ringraziare mia madre per avermi dato la possibilità di studiare qui; sembrerà banale ciò che sto per dire, ma è proprio vero: qui ci sono più possibilità di lavoro e istruzione. Viva l'Italia!
