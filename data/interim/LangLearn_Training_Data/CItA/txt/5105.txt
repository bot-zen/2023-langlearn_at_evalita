La sento, è la morte, che mi avvolge nelle sue calde spire. È il mio ultimo abbraccio, ed è caldo, e mi ricorda il mio letto, quell'ultimo istante in cui le coperte mi avvolgono, prima che mia madre mi svegli con il suo tocco lieve. È caldo, come le castagne che mio padre abbrustoliva nelle buie giornate d'inverno. È caldo, come una stretta di mano forte e sicura. È caldo come un sorriso, il sorriso di un amico. E poi riapro gli occhi, e non provo nulla, né caldo né freddo, né gioia né tristezza. E sono nella mia classe, i miei compagni stanno scrivendo, e c'è quel silenzio innaturale di quando c'è un compito, e la concentrazione si può quasi toccare, solo quasi, come me. Solo quasi però, perché lo so, è come un presentimento, solo più forte, la consapevolezza di essere nulla che mi invade, sono impalpabile e posso solo guardare, attraverso i miei occhi vitrei, il mondo che mi era tanto caro; sono solo un'immagine, che in realtà non esiste, dei miei sentimenti più profondi, un ricordo, un'unica piccola impronta di ciò che sono stata. C'è una sedia vuota, è vicino a Caterina, mi siedo e la guardo, guardo la sua penna che corre veloce sul foglio, tracciando lettere ampie e rotonde, guardo le sie dita lunghe ed affusolate, e sento il suo cuore che batte, al ritmo della sua mano. Sorrido leggermente, cambio banco e guardo Gaetano, la sua scrittura sghemba che danza sulle righe; Elena, e la sua penna che accarezza il foglio, Arianna, che lo ricama con parole dolci.
Mi riempio gli occhi di loro, della consuetudine che era quasi noiosa, della normalità che li avvolge, del silenzio che dice più di mille parole, delle azioni di ogni giorno, che ora, guardate con gli occhi della morte, diventano tanto preziose, perché si trasformeranno in ricordi che porterò con me, in un luogo dove i miei amici non possono arrivare. Me ne vado e aspetto la notte, aspetto il buio, il più grande amico dei sognatori e dei nostalgici, l'amico dei ricordi. E lui mi rende qualcosa, una sagoma, una persona quasi, ma senza volto, capace di esprimersi, almeno attraverso il contatto. Vado a casa mia, nella mia stanza, e mi siedo ai piedi del letto di mia sorella, dorme tranquilla, il suo petto si alza e si abbassa al ritmo regolare del respiro, le accarezzo la guancia, come usavo fare prima di andare a letto, quando lei già dormiva, e mi ricordo di come le piaceva addormentarsi quando io ancora studiavo, ascoltando la mia penna che scivolava veloce sul foglio. Lei sussurra il suo ultimo saluto «Buonanotte Marta», probabilmente sta sognando, ma è come se avvertisse la mia presenza, e sa che io per lei ci sarò sempre, nell'aria, nei suoi gesti, nelle sue parole, nei suoi occhi. Diceva un filosofo: “La presenza è sempre, e non coincide con l'apparire e lo sparire”.
È vero, ora lo so, e posso andarmene, in pace. Aspetto che anche l'ultimo bagliore della mia anima si spenga, e che il mio corpo perlaceo si dissolva nel cielo d'autunno, consapevole che sono nel giusto ad abbandonare questa patetica imitazione di vita che non potrà mai sostituirla, perché le persone muoiono, ma le loro idee sopravvivono nella mente e nei gesti delle persone che hanno voluto loro bene, ed è per questo che non c'è bisogno di rimanere sulla Terra, illudendosi di poter vivere ancora, e allora è meglio andare verso le stelle, perché come loro, non si smette mai di brillare.
