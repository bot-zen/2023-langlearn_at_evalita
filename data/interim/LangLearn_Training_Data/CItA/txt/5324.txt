Mi chiamo Abel, ho 11 anni e sono un soldato. Vivo in una base militare a pochi km di distanza da Wahda e faccio parte di una banda armata in opposizione al governo sudanese. Sono nato in un villaggio a 4 ore di auto da qui e da 2 anni non so nulla della mia famiglia.
Quando avevo 9 anni, mentre stavo andando da solo a scuola, che distava 8 km dal mio villaggio, sono stato catturato da una squadra di uomini armati e sono stato portato nel campo dove vivo adesso. Quando sono arrivato qui ho visto decine di ragazzi come me che si addestravano a sparare con vecchi fucili  Kalasnicov  e tre adulti che urlavano e sbraitavano ogni volta che mancavano il bersaglio.
Molti dei miei compagni sono analfabeti o semplicemente hanno dimenticato tutto quel poco che avevano imparato a scuola.
Qui leggere è vietato e l'unica istruzione che ci viene data è quella militare. Ogni giorno facciamo 2 ore di corsa sotto il sole cocente e 4 di addestramento alle armi.
Mangiamo pane e acqua e ogni tanto carne in scatola di non so quale provenienza.
Anche i giochi non sono visti di buon occhio perché vengono considerati uno spreco di energie.
Durante le azioni militari noi ragazzi abbiamo i compiti più pericolosi: ci infiltriamo nei territori nemici correndo su campi minati senza neanche esserne a conoscenza.
Una settimana fa, un mio compagno, durante una missione, ha calpestato una mina antiuomo ed è saltato in aria, finendo  a  brandelli. Al campo nessuno dei nostri superiori ha detto una sola parola su di lui, perché in fondo ci considerano solo carne da macello. Anche io ogni giorno rischio di venire ammazzato, in battaglia o per le botte dei nostri addestratori. Avrei tanta voglia di scappare e tornare dalla mia famiglia, ma qui siamo sorvegliati 24 ore su 24 dai nostri superiori e la base è estremamente protetta. Anche se noi ragazzi ci mettessimo d'accordo e scappassimo poi non sapremmo dove andare e sicuramente verremmo catturati e trucidati. L'unica speranza che abbiamo è che finisca la guerra e questi continui conflitti che stanno rovinando il nostro paese.
Solo allora, forse, riacquisteremo la  libertà e i nostri diritti e ritorneremo alla vita che ci spetta, nella speranza di ritrovare ancora in vita la nostra famiglia.
