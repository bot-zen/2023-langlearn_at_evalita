Era il primo giorno di scuola di sette anni fa quando il mio cuore apprese il vero senso dell'amicizia. Avevo cinque anni e mezzo ed ero avvolto nei miei pensieri: pensavo di essere alle porte di un mondo nuovo, diverso, forse piacevole, o forse no, pensavo di essere al centro della classe, ma anche di stare ai confini tra l'amicizia e la vita solitaria, ero sicuro di andare bene a scuola, ma non del tutto: il mio cuore era pieno di paura. Mi nascondevo dietro mia madre e non volevo più lasciarla, la timidezza mi aveva catturato; ad un certo punto mi si avvicinò una signora bassa e vestita di nero che mi rivolse la parola invitandomi a prendere uno dei confetti della grande cesta che stava nell'atrio principale della scuola, io ne presi uno in contemporanea con un bambino dai capelli marroni e gli occhi verdi che mi chiese se volevo sedermi vicino a lui, in classe. Bastò uno sguardo per capire che quell'incontro non era casuale e che qualcuno dei due ha visto l'altro incamminarsi verso il luogo d'incontro. Io mi feci coraggio e gli risposi di sì; in quel momento il mio cuore venne avvolto da una sensazione piacevole di soddisfazione, la paura si spense del tutto così come la timidezza. Negli anni a venire inventammo canzoncine, leggemmo libri, passammo intere lezioni a chiacchierare o a giocare insieme, ci inventavamo storie e ci invitavamo al parco. Sia io sia lui siamo consapevoli della nostra grande amicizia, anche se non ce lo siamo mai detti. Nei sette anni seguenti ho conosciuto e sto conoscendo nuove persone, piccole amicizie si stanno espandendo, ma io e Lele, anche se ci frequentiamo sempre meno, non ci lasceremo mai.
