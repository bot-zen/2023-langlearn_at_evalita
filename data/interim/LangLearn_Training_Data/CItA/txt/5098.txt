La chiamavano “La Nuova”, io la chiamavo semplicemente Arconda, ma non pensavo meritasse quel titolo. No, non era il suo, e, se ricordavo che prima chiamavo così quella bella chioma di ricci biondi spioventi, quegli occhi grigi, quel sorriso bianchissimo, mi veniva voglia di piangere.
 Nello  scout c’è una gerarchia e in cima ad essa c’è Arconda. Ma il tempo passa, le Arconde passano, e quell’anno passò. Ora racconterò la storia della seconda, quella che all’inizio odiai.
Ricordo bene il primo giorno che la vidi, sì, era una piovosa giornata di settembre, io ero lì, su quel piccolo terrazzino che chiamavano campetto e da tutte le coccinelle, di queste facevo parte io, era conosciuto come tale. Era ora, dovevo entrare in tana, il luogo dove ci riunivamo. Corsi, con il sorriso in volto, corsi più veloce, con i pantaloni pesanti che mi battevano sul polpaccio contratto nella corsa.
Ma quando entrai, quando aprii la porta del mio piccolo paradiso sotto terra, un brivido mi percorse a schiena, non so bene cosa fosse, quasi una paura, un sentimento gelido, un qualcosa che mi bloccò le membra, e rimasi lì, immobile, gli occhi che vagavano nel vuoto, il cuore che aveva cessato di battere, e niente più terra sotto i piedi, solo un’immensa voragine pronta a risucchiarmi. Tutto finito, tutto così incredibilmente buio. Chiusi gli occhi, non poteva essere possibile, li riaprii piano, ma era tutto come prima.
Non c’era più l’Arconda che conoscevo, ce n’era un’altra. Iniziai a camminare, mi sedetti sulla panca verde e lei cominciò a raccontare una vecchia storia del bosco al lume di una lanterna, tormentandsi con le dita i lacci delle Converse. La mia amica Elena mi disse solo: “Una nuova Arconda”. Capii, non era tutto un brutto sogno, era vero. In quel momento chiusi tutte le porte che mi mettevano in collegamento con l’esterno e rimasi sola, nel buio.
La odiavo, aveva usurpato il trono della vecchia Arconda, la odiavo.
Quello era il mio ultimo anno di coccinelle, poi sarei diventata guida e avrei dovuto dire addio a tutte, Arconda, quella nuova, lo sapeva, e anche se avrà avuto qualcosa come ventidue anni, mi rassicurava, mi parlava, mi sorrideva leggermente. Parlavamo, ridevamo, ci scambiavamo consigli, e così finii per volerle un bene immenso, un affetto grande, un legame tenero, tanto bello quanto fragile. E così quel giorno arrivò, e io fui costretta a lasciare le coccinelle, Arconda, tutto. Passai quell’estate sdraiata sull’amaca, a pensare ad Arconda. Di lei non sapevo nulla, solo che aveva lisci capelli marroni, occhi nerissimi che brillavano al sole e un sorriso leggero, eppure mi mancava, e ancora oggi mi manca tantissimo, perché era diventata un pezzo della mia anima.
L’ultima volta che la vidi, Arconda sorrise, e il mio cuore, con lei.
