Lettera aperta al sindaco della città di Roma.
Caro signor sindaco, avrei una questione da risolvere, o, almeno, vorrei  schiarirmi  le idee.
Io abito qui, a Roma, e ogni mattina, come tutti i ragazzi, vado a scuola. Ci vado a piedi, dato che è vicino a dove abito, e da sola, ecco, è questo che mi crea problemi: mentre cammino, sul marciapiede, mi si fermano davanti tutti quegli uomini che per le strade vendono ombrelli, foulard o altri oggetti e, alle volte, non riesco a proseguire il mio percorso. Forse, dato che sono sola, credono che sia più facile convincermi a comprare, ma, dato che non ho neanche i soldi con me, non posso proprio.
A dire la verità mi fanno anche un po' paura, forse perché non dovrebbero fare quello che fanno.
Una volta, tornando da scuola, ho visto uno di loro correre come un pazzo ed una macchina della polizia era dietro di lui ad inseguirlo. Poi ho visto un altro gruppetto fare gli indifferenti nascondendosi però dietro un palazzo.
Io, ora, non so la fine che ha fatto quell'uomo però mi piacerebbe saperlo. Penso che per fare ciò che fanno debbano essere in difficoltà. Sono come gli uomini che in spiaggia vendono braccialetti, collane, anelli... Quando vado al mare questa situazione non mi piace per niente e mi intristisce molto: loro che girano tra i lettini e gli ombrelloni, coperti dalla testa ai piedi con un caldo assurdo, e noi che come sovrani li cacciamo o li facciamo avvicinare.
Così mi piacerebbe sapere come vivono, cosa fanno e dove finiscono. Vorrei capire anche perché non si prendono seri provvedimenti se sono contro la legge. Certo, da un lato provo dispiacere per loro, ma dall'altro prende in me il senso della giustizia.
Così, caro sindaco, vorrei soltanto sapere e capire.
Grazie per l'attenzione, Alice.
